## OpenData Reggio Calabria: una chiaccherata con l’assessore Agata Quattrone ##
(pubblicato su [Startup Calabria](http://www.startupcalabria.com/opendata-reggio-calabria-una-chiaccherata-con-lassessore-agata-quattrone/) il *27 Febbraio 2016*)

Ad una settimana da ODDIt2016 niente tutorial ma diamo un caloroso benvenuto ad [Agata Quattrone](http://it.linkedin.com/in/quattroneagata), che è stata molto disponibile nel rispondere alle nostre domande.
Per chi non la conoscesse, Agata Quattrone è esperta di Logistica e Trasporti e, dal dicembre 2014, è assessore del Comune di Reggio Calabria con delega alla Pianificazione dello Sviluppo Urbano Sostenibile, Trasporti e Mobilità, Smart City.
Proprio nell'ambito Smart City, alla fine del 2015 è stata lanciata una [hackathon](https://it.wikipedia.org/wiki/Hackathon) (alla quale non ho potuto presenziare fisicamente ma ho [dato il mio contributo](nicoprocopio.blogspot.it/2015/12/bus-stops-dal-portale-open-data-di.html)) sul portale [Open Data del comune: dati.reggiocal.it](http://dati.reggiocal.it/).
Non potevamo farci sfuggire una dei principali artefici dell'evento, così, a fine gennaio, ho contattato l'assessore Quattrone che è stata subito disponibilissima a rispondere alle mie domande. Di seguito potete leggere la nostra chiaccherata.

**Ad un anno dalla nomina ad Assessore come valuta questa esperienza?**

Una grande sfida densa di traguardi da raggiungere se si pensa alle condizioni di partenza, un anno incoraggiante se si pensa ai primi risultati raggiunti e alle potenzialità inespresse della città.
Reggio Calabria sconta un’assenza di programmazione e un ritardo inimmaginabile nel campo dell’innovazione se si pensa che nel 2001 si erano realizzati progetti che erano valsi il premio “e-Government” per la Pubblica Amministrazione. Da allora non si è investito in maniera sostanziale per potenziare l’architettura ICT del Comune, il sistema di connettività, le competenze digitali sul territorio, o realizzare una piattaforma integrata per i servizi di e-Gov, progetti di smart mobility e smart energy, Open Data. Il processo di innovazione è stato inspiegabilmente interrotto, la credibilità di Reggio ai tavoli sul tema perduta.
In questo primo anno con l’*Assessorato Smart City* ci siamo quindi impegnati a riprendere quel filo interrotto, convinti che la strada dell’innovazione è quella giusta per garantire trasparenza, efficienza ed efficacia della macchina amministrativa e stimolare la partecipazione della comunità alla cosa pubblica.

**Lei ha anche la delega per la smart city. La cittadinanza ha compreso pienamente il suo ruolo e l'importanza di questo asset strategico?**

La scelta del Sindaco [Giuseppe Falcomatà](https://en.wikipedia.org/wiki/Giuseppe_Falcomat%C3%A0) di creare un assessorato ‘Smart City’ ad hoc per accelerare il processo di trasformazione di Reggio non è stata affatto casuale. Smart City vuol dire creare un contesto favorevole per la cooperazione attiva delle forze buone e propulsive del territorio, adoperarsi per la riduzione del digital divide, la promozione della connettività e delle competenze digitali; supportare i processi di co-progettazione, essere in grado di intercettare i finanziamenti della nuova Programmazione 2014-20 e soprattutto vigilare fino al loro completamento; offrire ai cittadini dati e indicatori che diano contezza del valore dei progetti condotti a termine, solo così si riacquista una credibilità presso i cittadini e all’esterno.
Tra i primi traguardi faticosamente raggiunti il [Piano di Informatizzazione Comunale](http://dati.reggiocal.it/?page_id=345), che prevede la razionalizzazione e il consolidamento dell’architettura telematica dell’Ente, la reingegnerizzazione e digitalizzazione dei procedimenti amministrativi, l’informatizzazione dei servizi al cittadino, il potenziamento degli strumenti di Open Government e ePartecipation, la promozione della connettività e delle competenze digitali.

**Entriamo nel tema che sta più a cuore ai lettori della rubrica. Da circa un mese è stato lanciato il portale open data di Reggio Calabria, può raccontarci la quantità e il tipo di lavoro che c'è dietro?**

Grazie per averlo ricordato! Sulla scia dell’entusiasmo della terza edizione dell’[International Open Data Day](http://opendataday.org/) italiano, cui abbiamo partecipato a febbraio 2015 e che ha visto il coinvolgimento di altre istituzioni e tanti giovani studenti appassionati al tema, abbiamo lavorato al **Progetto Open Data del Comune**.
Il Comune ha adottato con deliberazione di Giunta le **Linee Guida per gli Open Data**, costituito un Team dedicato e, con l’aiuto della società che gestisce i servizi informativi del comune a budget zero e in breve tempo, realizzato una [Piattaforma Open Data standard](http://dati.reggiocal.it/) e aperta che ospita i dataset di proprietà dell’Amministrazione. Il Team ha rastrellato i settori dell’Amministrazione alla ricerca di database di interesse della comunità da rendere open. Siamo passati da 8 dataset inizialmente presenti sul sito web istituzionale del Comune a **144 dataset** (di cui 58 aggiornati costantemente tramite interfaccia web services con i sistemi informativi del Comune) organizzati in gruppi (trasporti, ambiente, lavori pubblici, cultura e turismo, tributi e appalti, patrimonio, bilancio ecc.) e **2 API real time** (dedicate al trasporto pubblico locale) che hanno già ispirato le prime realizzazioni. Abbiamo solo avviato un processo virtuoso, non intendiamo fermarci qui: il Team intersettoriale, che è costantemente all’opera e collabora anche attraverso un gruppo facebook creato come spazio di lavoro, discussione e condivisione per facilitare lo scambio di informazioni e alimentare il Portale Open Data, nei prossimi giorni dovrebbe essere in grado di liberare altri 20 archivi.

**Per il primo rilascio è stata organizzata un'hackathon, sono nate delle applicazioni? Che reazioni avete avuto?**

L’inaugurazione della Portale Open Data è stata occasione per dedicare una tre giorni, ricca di spunti, al tema dell’Agenda Digitale. La manifestazione **"REGGIO CITTÀ APERTA: ATTIVI, TRASPARENTI e DIGITALI"**, organizzata dall’Assessorato Smart City, con il supporto di [Milly Tucci](https://it.linkedin.com/in/filomena-milly-tucci-57a9104) esperta di innovazione e socia SGI si è tenuta dal 16 al 18 Dicembre 2015 nella splendida cornice del Castello Aragonese.
Si è svolta la prima Hackaton della Città con il supporto di esperti con l’obiettivo di premiare nuove idee e soluzioni (non solo applicazioni software, focalizzate sulle tematiche smart city) per l'uso dei dati di proprietà dell'Ente e patrimonio della collettività. Alla manifestazione hanno partecipato l’AgID – Agenzia per l’Italia Digitale della Presidenza del Consiglio, la Regione Calabria e il Consiglio Regionale della Calabria, i soci calabresi dell’Associazione Digital Champions, Confindustria Reggio Calabria (che hanno patrocinato l’iniziativa), l’Associazione ItaliaCamp, la Società di Innovazione Sociale, l’Associazione Stati Generali dell’Innovazione, ed autorevoli partner industriali: At Factory, BrandID, CISCO, FabLab Catania, Fondazione Vodafone, Foneclay, IBM, KDM, MammaMenia, Microsoft, PluService, Posytron, Tag Cosenza, Web Genesys. Abbiamo potuto registrare una forte partecipazione all’evento e diversi feedback positivi autorevoli. L’Hackathon ha portato alla costruzione di alcune idee interessanti per soluzioni web e mobile fra cui:
- *ReggioArt* – per la promozione e fruizione delle opere della Pinacoteca di Reggio Calabria;
- *OpenStraitMap* – per la mobilità intermodale urbana e nello Stretto;
- *Io Mangio Giusto* – per una mensa scolastica  equilibrata e trasparente;
- *Smart Energy City* – per il risparmio energetico negli edifici di proprietà pubblica.
I partner industriali hanno premiato i partecipanti con l'utilizzo gratuito di software, e tool di sviluppo e prototyping, ospitalità gratuita in coworking strutturati, per dare concretezza e sostegno alla realizzazione delle idee. L’Hackathon di fatto continua ad essere in corso. Nei prossimi mesi lanceremo con un avviso pubblico un contest per la realizzazione di App e Mappe che sfruttino i dati del Comune. Inizia in un clima favorevole il percorso di partecipazione e co-progettazione della città digitale.

*Sempre sul riutilizzo, oltre ai dati sul trasporto pubblico (che hanno attirato subito l'attenzione dei civic hacker) sono stati riutilizzati altri dataset per creare servizi o condurre indagini/studi?*

Referenti del mondo dell’innovazione e istituzioni hanno espresso parole di sostegno e in particolare [Piero Paolicelli](http://www.piersoft.it/) ha donato alla città una prima [realizzazione per il trasporto pubblico che sfrutta i dati messi a disposizione dal Comune per fornire i tempi di attesa dei bus alla fermata](http://www.piersoft.it/reggiocaltrasporti/). Anche altri civic hacker nazionali hanno realizzato un caricamento massivo su mappa dei dati open della città. Abbiamo avuto diverse segnalazioni di scuole cittadine che hanno avviato progetti di ricerca basati sull’analisi e info-visualizzazione dei dati di maggior interesse per la comunità. L’Associazione [Monithon Calabria](http://www.monithoncalabria.it/) e il [Contamination Lab di Reggio Calabria](https://www.facebook.com/clabreggio) si sono impegnati a condurre progetti di monitoraggio delle attività del Comune e di realizzazione di servizi web a partire dai dati messi a disposizione sul Portale, che presenta una sezione dedicata ai casi d’uso dei dati che alimenteremo con tutte le esperienze in corso e che si realizzeranno nel tempo.

**Sono in programma applicazioni e servizi 'ufficiali' (sviluppati dal Comune) basati su questi dati o la strategia è quella di lasciar fare ai civic hacker e magari supportare/patrocinare il loro lavoro?**

L’obiettivo è seguire entrambe le strade.  
Il Comune con il Team che si occupa della gestione dei servizi informativi dell’Ente – che ha realizzato la Piattaforma Open Data sta lavorando a diverse soluzioni. In particolare, un Modulo di Gestione Segnalazioni per dare la possibilità al cittadino di segnalare (anche in mobilità via smartphone o tablet) un disservizio (buca sul manto stradale, guasto alla rete idrica o al sistema di illuminazione pubblica, richiesta di cassonetto per la raccolta differenziata, guasto all’impianto di riscaldamento di una scuola, richiesta accessibilità per disabile, ecc.) e ai funzionari del Comune di ricevere in tempo reale la segnalazione e con un cruscotto gestire e monitorare le attività di manutenzione svolte dagli uffici competenti.
Stiamo anche lavorando ad una soluzione per il Trasporto Pubblico in città, un Travel Planner Multimodale che fornisca le soluzioni di viaggio con diverse modalità di trasporto a partire dalle time table di bus urbani ed extraurbani, di treni, aliscafi e voli da e per Reggio Calabria.
Siamo d’altro canto ovviamente interessati a supportare e patrocinare iniziative progettuali che vengano dall’esterno e siano rispondenti alle esigenze del territorio.

**A mia memoria Reggio Calabria è il primo comune di grandi dimensioni nella regione che si cimenta in un piano di rilascio di open data. Avete avuto richieste di supporto o best practicies da parte di altri comuni calabresi?**

Non ancora. Speriamo si possa però creare un circuito virtuoso intorno al Progetto Open Data di Reggio Calabria. Ad esempio con Catanzaro e Cosenza e le altre città calabresi di grandi dimensioni. Di sicuro Reggio si farà promotrice, nell’ottica del suo ruolo di servizio di comune capoluogo nei confronti degli altri comuni della Città Metropolitana, della diffusione delle buone pratiche e condivisione in riuso delle realizzazioni messe in campo in materia di Open Data e Open Government. La Piattaforma Open Data di Reggio a tendere potrebbe diventare la Piattaforma della Città Metropolitana; lo standard adottato consente infatti a più organizzazioni di poter gestire i propri dati e metterli a disposizione di una comunità allargata.

** Lavorando con gli open data ho letto (e purtroppo riscontrato) di alcune situazioni in cui cambiata l'amministrazione il rilascio rallenta o si blocca perchè non rientra più nel programma politico. State facendo o avete in programma di fare seminari, incontri, dibattiti dove si spiega che (a me piace spiegarlo con questa frase) "gli open data sono strumento di democrazia e non di propaganda" per ovviare a questa possibilità?**

Il nostro obiettivo è dare massima continuità al processo avviato. Fin da subito in tal senso nell’atto di indirizzo approvato in Giunta abbiamo delineato processi e procedure cui dirigenti e funzionari devono attenersi, stiamo lavorando ad un set di obiettivi specifici Open Data da inserire nel Piano Performance dei dirigenti per incentivarli a raggiungere target che vadano nella direzione della trasparenza e facilitazione della partecipazione. Per stimolare la comunità organizzeremo momenti di confronto ad esempio intendiamo partecipare attivamente all’International Open Data Day, giornata di sensibilizzazione dedicata a scuole, cittadini, istituzioni in programma i primi di Marzo in tutto il mondo. Inoltre stiamo già lavorando al coinvolgimento di altri Enti e Aziende pubbliche (come fatto con Atam – azienda partecipata che gestisce il trasporto pubblico locale) per la messa in rete sulla nostra piattaforma di informazioni e dati di interesse pubblico. Penso ad es. alla Provincia, al Consiglio Regionale della Calabria, ad AVR – azienda che gestisce la raccolta differenziata, alla Biblioteca comunale, al Museo Nazionale della Magna Grecia, ecc.

Ringraziamo ancora l'assessore Quattrone per il tempo dedicatoci augurandole che quanto auspicato durante l'intervista si concretizzi e sperando che anche altri comuni calabresi si muovano verso la direzione intrapresa da Reggio Calabria sul fronte open data. 
